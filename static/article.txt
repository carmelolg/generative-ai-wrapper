Il Real Madrid vince la Champions numero 15 della sua storia: Borussia Dortmund battuto 2-0
dal nostro inviato Enrico Currò
La festa del Real dopo l'1-0 di Carvajal
I tedeschi dominano il primo tempo, Fullkrug colpisce il palo. Nella ripresa le reti di Carvajal e Vinicius. Ovazione per Kroos, alla sua ultima partita con i Blancos. Quinto trionfo di Ancelotti nel torneo più prestigioso
LONDRA — Ha vinto Ancelotti e soprattutto ha vinto la storia, che anche nel calcio non si fa prendere a calci. Con fatica pari —alla gloria finale, a 68 anni dalla sua prima Coppa dei Campioni levata al cielo di Parigi nel 1956 dall’allora capitano, il madrileno Miguel Muñoz, il Real Madrid ha conquistato la quindicesima: in base alla percentuale, succede quasi il 22% delle volte. È stato un altro madrileno, Nacho Fernandez, ad agitare sotto l’arco di Wembley l’Orejona, come gli spagnoli chiamano affettuosamente il trofeo col quale hanno più confidenza. E il gol dell’1-0 liberatorio, poi arrotondato da Vinicius, lo ha segnato un ulteriore madrileno, il sottovalutato terzino Carvajal, inizialmente messo nei guai da Adeyemi. Di storico, però, c’è soprattutto il record di un italiano illustre: la quinta Champions aggiunta a un curriculum europeo inarrivabile permette a Carlo Ancelotti di issarsi più in alto di qualsiasi altro collega e di abbellire ancora una carriera straordinaria. Ha provato invano a rovinargli la serata il Borussia del quarantunenne Edin Terzic, modesto calciatore, grande tifoso del Dortmund, osservatore con tanto di spiate leggendarie (si camuffò da addetto alla sicurezza per scoprire proprio i rigoristi del Real), formatore alle giovanili e infine dal 2022 allenatore avvezzo al pragmatismo. Il suo primo tempo è stato un esempio di contropiede moderno, di come prendere alle spalle una difesa scafata con scatti taglienti. I favoritissimi avversari solo con parecchia fortuna sono scampati a uno svantaggio tecnicamente logico. Spinto dal mitico Muro Giallo traslocato a Londra, il Borussia ha scontato il tremore dei suoi tiratori, sprovvisti del colpo fatale. Ha cominciato intorno al quarto d’ora Brandt, graziando Courtois da centro area. Ha proseguito l’ala Adeyemi: sul lancio di Hummels si è allargato troppo, dopo avere dribblato il portiere belga, che certo non si aspettava tante preoccupazioni al rientro in Champions (zero presenze in questa edizione per il serio infortunio al ginocchio). Ha poi provveduto il palo a salvare il gigante (due metri), superato da una girata rasoterra di Füllkrug, il maturo centravanti arrivato al successo intorno ai trent’anni. Prima dell’intervallo Courtois ha dovuto ancora stendersi per tutta la sua lunghezza, disinnescando Adeyemi e Sabitzer.I celebrati campioni in maglia bianca latitavano al dunque, disarmati dalle sontuose giocate difensive del veterano Hummels. Mentre Bellingham a sinistra percorreva zolle periferiche, non pungeva mai la coppia brasileira Rodrygo-Vinicius: l’attaccante più rinomato si era fatto ammonire per un’entrata pericolosa in pressing sul portiere Kobel.Si vedeva Ancelotti accigliato – anzi sopraccigliato, come gli capita nei momenti complicati – e il figlio Davide era un assistente inquieto al suo fianco. L’intervallo ha aggiustato le cose. Vinicius ha smesso di giocare da solo e Kroos ha trasformato l’ultimo atto della sua carriera nell’estrema regia magica: una sua punizione liftata, sventata da Kobel, è stata il segnale. Carvajal, di controbalzo fiacco, ha fatto le prove del gol. Bellingham è andato a vuoto di testa, risparmiando gli ex compagni, ma a un quarto d’ora dalla fine, su corner di Kroos, è spuntata in area la testa giusta: quella appunto di Dani Carvajal, 32 anni, nato a Leganés, a 11 chilometri da Madrid, e cresciuto nel Castilla, la cantera del Real. Da lì è cominciata la cavalcata nella Meseta: tre paratone di Kobel, prima del pallonetto del 2-0 di Vinicius. Ancelotti si è rilassato, abbassando infine il famoso sopracciglio. Così ha voluto la storia.